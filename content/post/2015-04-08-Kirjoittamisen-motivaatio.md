+++
date = "2015-04-08T20:30:30+03:00"
draft = false
title = "Kirjoittamisen motivaatio"
+++

Päätin aloittaa blogin pitämisen. Viimeksi tein näin kesällä 2011 ja tuloksena syntyi [Esson baari](http://essonbaari.blogspot.fi), jonka molemmat kirjoitukset nyt siirsin tämän blogin pohjaksi. Mihin Esson baari kuoli? Blogin ajatus oli herättää keskustelua IT-alan ongelmista Esson baarin kulmapöydän hengessä. Aika nopeasti kuitenkin tajusin, että yksiääninen kirjoittaminen ei ole keskustelua ja aiheetkin tuntuivat loppuvat heti alkuunsa kesken. Toisaalta tuntui myös hieman tekopyhältä kirjoittaa IT-ongelmista ollen samalla itse IT-alalla.

Nykyisessä työssäni en juurikaan kommunikoi koodin välityksellä vaan suurelta osin kirjoitetun tekstin kautta. Selkeä viestintä kirjoittamalla on tärkeä taito, jota ei voi oppia muuten kuin kirjoittamalla.

Mikä sitten tulee olemaan tämän uuden blogin sisältö? Tällä hetkellä ajatuksia on ainakin kaksi: kirjaesittelyt ja luentopäiväkirja, joita molempia avaan hieman myöhemmin. Tämän hetken ajatuksena on, että blogi ei tule varsinaisesti sisältämään kirjoituksia teknologiasta tai "how-to" -tyylisiä artikkeleita. Varaan kuitenkin oikeuden muuttaa mieltäni.

Olen saanut jostain ajatuksen lukea kirja joka kuukausi - joka toinen kuukausi jokin omaan työhön liittyvä ja joka toinen kuukausi fiktiota. Ohje on mahdollisesti kirjasta [Pragmatic Programmer](http://www.amazon.com/The-Pragmatic-Programmer-Journeyman-Master/dp/020161622X). Olen itse laajentanut ajatusta siten, että jaan kirjat kolmeen luokkaan, joita ovat omaan työhön suoraan liityvät, omaan alaan liittyvät ja muut. En aio myöskään pitää orjallisesti kiinni "kirja kuukaudessa" -säännöstä vaan yritän ennemmin lukea koko ajan jotakin kirjaa. En kuitenkaan useaa kirjaa yhtäaikaisesti.

Aion aloittaa luentopäiväkirjan kirjoittamisen kurssista "[Improving Business Finances and Operations](https://www.coursera.org/specialization/businessoperations/22)", jonka järjestävät Coursera ja Illinoisin yliopisto. Ajatuksena on opitun tehostaminen sekä muille opettamisen että kertaamisen kautta. Olen myös huomannut, että olen herkkä ottamaan vaikutteita ja pelkään, että minkä tahansa opitun vaikutukset häviävät heti, kun opin jotain seuraavaa. Uskonkin, että kirjoittamisen kautta pääsisin prosessoimaan asiaa ja kirjaamaan asian tiivistetysti muistiin. Pyrin kirjoittamaan luentomuistiinpanot siten, että ne ovat itsenäisiä kokonaisuuksia ja sellaisenaan ymmärrettävissä, vaikka ei olisikaan kuunnellut itse luentoa.

Myötävaikuttajana blogin kirjoittamiseen on todennäköisesti ollut myös parhaan suomenkielisen teknologia-podcastin [Tyyppimuunnoksen](http://tyyppimuunnos.fi/) aiheet itsensä kehittämisestä ja [Jarkon](https://twitter.com/jarkko) ajatukset "kirjoittamisesta joka päivä".
