+++
date = "2015-06-01T10:22:41+03:00"
draft = false
title = "IBFaO 1.2: Kustannuslaskenta"
slug = "IBFaO 1.2: Kustannuslaskenta"
kategoriat = ["Improving Business Finances and Operations", "Managerial Accounting: Cost Behaviors, Systems, and Analysis"]
+++

*[Improving Business Finances and Operations](https://www.coursera.org/specializations/business-operations) -kokonaisuuden ensimmäisen kurssin [Managerial Accounting: Cost Behaviors, Systems, and Analysis](https://www.coursera.org/learn/managerial-accounting/) luentopäiväkirja.*

Toisen moduulin aiheena olivat **kustannuslaskentajärjestelmät** (*costing systems*). Kustannuslaskennan tarkoituksena on tuottaa yritykselle sisäistä tietoa toiminnan kannattavuudesta ja tuotteiden kulurakenteesta.

Moduuli alkaa kahden perinteisen kustannuslaskentajärjestelmän **lisäyslaskennan** (*job costing*) ja **jakolaskennan** (*process costing*) esittelyllä. Vaikka mielestäni englanninkieliset nimet edellisille ovatkin kuvaavampia kuin suomenkieliset, niin käytän silti jatkossa suomenkielisiä nimiä.

Lisäyslaskennasta kustannuksia seurataan erikseen jokaiselle valmistettavalle tuotteelle. Edellytyksenä tälle on, että tuotteet ovat yksilöitävissä. Esimerkkejä tällaisista ovat esimerkiksi talonrakennus, elokuvan tekeminen ja ohjelmistoprojektit. Jakolaskennassa taas kustannuksia seurataan suhteessa prosessiin, joka valmistaa tuotteet. Jakolaskenta on käyttökelpoinen tilanteissa, joissa valmistetaan suuria määriä keskenään samanlaisia tuotteita. Esimerkkejä jakolaskentaan sopivista kohteista ovat elintarvikkeiden valmistus ja prosessiteollisuus.

Kustannuslaskennassa suorien materiaali- ja työkustannuksien huomiointi on usein helppoa, mutta **yleiskustannusten** (*overhead costs*) huomiointi vaatii avukseen jonkin **kohdentamismittarin** (*allocation base*), jonka avulla ne kohdennetaan eri tuotteille. Kohdentaminen voi perustua esimerkiksi työtunteihin, työkustannuksiin tai koneen käyttötunteihin. Kohdennusperusteen valinnassa on tärkeätä valita sellainen peruste, joka ohjaa kustannusten muodostamista, nk. **kustannustekijä** (*cost driver*), ja joka on helposti mittavissa.

Yleiskustannukset huomioidaan käyttäen **yleiskustannuslisää** (*predetermined overhead cost rate*), joka saadaan jakamalla arvioitu tarkastelujakson yleiskustannusten määrä valitulla kohdentamismittarilla. Täten yleiskustannuslisäksi saadaan esimerkiksi 100 euroa per työtunti. Yleiskustannuksen huomioidaan yleensä arvioidusti yli koko kirjanpitokauden, koska näin vältetään yleiskustannusten syntymisajankohdan vaikutus (esim. kaikki vuokrat erääntyvät samassa kuussa) sekä helpotetaan kirjanpitoa.

Viimeisenä aiheena moduulissa käsiteltiin **omakustannuslaskentaa** (*absorption costing*) ja siitä aiheutuvaa ongelmaa, joka vääristää yrityksen tulosta niiden tuotteiden osalta, jotka on tarkasteluajankohtana valmistettu, mutta ei vielä myyty. Omakustannuslaskelmassa kaikki tuotteeseen liittyvät suorat ja välilliset kustannukset lasketaan mukaan tuotteen inventaarioarvoon taseeseen ja ne siirretään sieltä myytyjen tuotteiden hankintamenoksi, kun tuotteet myydään. Tästä seuraa se, että koska kiinteät yleiskustannukset jaetaan valmistettujen tuotteiden kesken, voidaan tuotantomäärää lisäämällä parantaa tulosta. Omakustannuslaskennalle onkin olemassa vaihtoehtoisia tapoja kuten kiinteiden yleiskustannusten siirtäminen suoraan myytyjen tuotteiden hankintamenoksi.

Lähteet: [Aalto yliopiston tuotantotalouden peruskurssi](https://wiki.aalto.fi/display/TU22/4.+Tuotekustannuslaskenta).
