+++
date = "2015-04-08T20:40:30+03:00"
draft = false
title = "Kirja: \"Zero to One: Notes on Startups, or How to Build the Future\""
slug = "Kirja: Zero-to-One"
+++

*Tämä on tämän blogin ensimmäinen varsinainen kirjoitus. Jos haluat lukea blogin taustoista, niin lue aiempi kirjoitus [Kirjoittamisen motivaatiosta]({{< relref "2015-04-08-Kirjoittamisen-motivaatio.md" >}}).*

Kuuntelin [Audiblesta](http://www.audible.com), kirjan "[Zero to One: Notes on Startups, or How to Build the Future](http://zerotoonebook.com/)" ([Audible](http://www.audible.com/pd/Business/Zero-to-One-Audiobook/B00M27LBU2/ref=a_search_c4_1_1_srTtl?qid=1428513716&sr=1-1), [Amazon](http://www.amazon.com/Zero-One-Notes-Startups-Future/dp/B00M284NY2)), jonka ovat kirjoittaneet [Peter Thiel](http://en.wikipedia.org/wiki/Peter_Thiel) ja [Blake Masters](http://blakemasters.com/). Kirja pohjautuu Mastersin tekemiin luentomuistiinpanoihin, jotka hän teki Thielin startup-yrityksiä käsittelevästä luentosarjasta Stanfordin yliopistossa keväällä 2012. Äänikirja on Blake Mastersin itsensä lukema ja hänen äänensä ja lukutapansa tukevat kirjan sanomaa hyvin. Mainittakoon myös, että kuuntelin kirjan suorittaessani [50km kävelyä](http://fi.scoutwiki.org/Nahkalilja), joka varsinkin loppumatkasta tarjosi tyhjän ja vastaanottavaisen pään.

Kirja jakautuu karkeasti kolmeen osaan. Alussa liikutaan melko korkeilla abstraktiotasoilla ja esitetään kirjoittajan ajatukset siitä, miten maailma toimii. Keskikohta sisältää konkreettisia neuvoja startupin perustamiseen liittyen ja lopussa on enimmäkseen esimerkkejä.

Heti aluksi kirja jakaa yritykset kahteen luokkaan: "Zero to One" -yritykset, jotka luovat jotain uutta, ja "One to N" -yritykset, jotka rakentavat olemassaolevan päälle tai kopioivat valmiita ratkaisuita uusille alueille. Thiel jatkaa edelleen määrittelemällä kilpailun kapitalismin vastakohdaksi, koska tiivistettynä kilpailu tuhoaa katteet. Tavoitteena tulisikin olla monopoli. Kirjan kantava teema on kuvata  miksi monopolit ovat tärkeitä, kuinka sijoittaa oma yritys uutta luovien yritysten joukkoon, kuinka saavuttaa monopoliasema ja kuinka turvata saavutettu asema.

Toinen toistuva teema kirjassa kiteytyy ajatuksen "You are not a lottery ticket" ympärille. Thielin mukaan menestyminen ei ole kiinni onnesta vaan päättäväisyydestä ja kovasta työstä. Hänen mukaansa esimerkiksi koululaitos yrittää kovasti taistella tätä vastaan opettamalla kaikille oppilaille samoja aineita ja kaikkia aineita tasapuolisesti. Koululaitoksen tavoitteena on siis hänen mukaansa tehdä kaikista keskinkertaisia kaikessa, muttei hyviä missään. Thielin mukaan jo aikaisin tapahtuva tarkka keskittyminen tietyn asian täydelliseen osaamisen johtaa taitoihin, jotka erottavat yksilön muista ja sitä kautta mahdollisuuteen rakentaa jotain todella uutta.

Mistä tärkeästä totuudesta vain pieni joukko ihmisiä on kanssasi samaa mieltä? Kuinka paljon salaisuuksia on vielä olemassa? Minkä suurenmaisen idean ympärille ei ole vielä perustettu yritystä? Thielin mukaan hyvä vastaus ensimmäiseen kysymykseen on hyvin usein vastaus myös viimeiseen kysymykseen. Thiel on myös sitä mieltä, että salaisuudet on hyvä pitää omana tietonaan ja valita hyvin tarkkaan menen kanssa ne haluaa jakaa. Tämän kautta kirja siirtyykin käsittelemään konkreettisempia kysymyksiä startupin perustamisesta kuten hallituksen kokoa (kolme tai korkeintaan viisi henkeä) ja palkitsemismalleja.

Kirjaa voi suositella kaikille liiketoiminnasta kiinnostuneille vaikka ei olisikaan perustamassa startuppia. Suurin osa kirjasta on erittäin mielenkiintoista luettavaa. Ainoastaan loppu hieman lässähtää, kun käsitellään esimerkinomaisesti "clean techin" -ongelmia. Asiaan voi tutustua myös alkuperäisten Blake Mastersin [luentomuistiinpanojen kautta](http://blakemasters.com/peter-thiels-cs183-startup).
