+++
date = "2015-04-26T21:18:30+03:00"
draft = false
title = "Kirja: \"Sähköriippuvuus modernissa yhteiskunnassa\""
slug = "Kirja: Sahkoriippuvuus modernissa yhteiskunnassa"
kategoriat = ["Kirja-arvostelut"]
+++

Luin [Turvallisuuskomitean](http://www.turvallisuuskomitea.fi) ja [Puolustusministeriön](http://www.defmin.fi) helmikuussa julkaiseman "[Sähköriippuvuus modernissa yhteiskunnassa](http://www.turvallisuuskomitea.fi/index.php/fi/materiaalia/julkaisut/saehkoeriippuvuus-modernissa-yhteiskunnassa)".

Julkaisu on jatkoa vuonna 2008 julkaistulle "[Pitkä sähkökatko ja yhteiskunnan elintärkeiden toimintojen turvaaminen](http://www.defmin.fi/index.phtml?s=465)". Se jatkaa sähkönjakelun osalta vuonna 2010 julkaistua [Yhteiskunnan turvallisuusstrategiaa](http://www.yhteiskunnanturvallisuus.fi/fi/materiaalit), jonka yhdeksi uhkamalliksi on linjattu voimahuollon vakavat häiriöt.

Julkaisun alussa esitellään korkealla tasolla sähköverkon rakenne ja sen jako runko-, alue- ja jakeluverkkoihin. Itse olisin kaivannut tarkempaa esittelyä runkoverkon rakenteesta, tekniikasta sekä muuntamoiden, voimaloiden ja muiden verkon osien roolista. Esittelyn jälkeen jäi edelleen epäselväksi, minkälaisia vikoja sähköverkko kestää ja minkälaiset viat aiheuttavat laaja-alaisia jakeluhäiriöitä.

Suurin osa julkaisusta käsittelee sähkönjakelun vaikutuksia eri yhteiskunnan osiin maksuliikenteestä maatalouteen ja tietoliikenteestä jätevesihuoltoon. Luvut käsittelevät hyvin erilaisia uhkamalleja ja niiden seurauksia. Lukujen lopuissa esitetään kehittämisehdotuksia varautumisen parantamiseksi. Sisällöt ovat valitettavan toisteisia - osittain tietysti sen takia, että samat teemat‚ kuten varavoiman saatavuus, korostuvat monella yhteiskunnan alalla, mutta mahdollisesti myös siksi, että eri luvuilla on ollut eri kirjoittajia.

Julkaisussa on monia tosielämän esimerkkejä Suomesta ja ulkomailta. Erityishuomiota saavat vuoden 2011 Tapani- ja Hannu-myrskyt. Esimerkit nitovat hyvin osien sanomaa tosielämässä tapahtuneisiin tilanteisiin, joihin kulkuun varautumisella on ollut vaikutusta.

"Sähköriippuvuus modernissa yhteiskunnassa" on hyvä lisä aiempiin yhteiskunnan turvallisuutta käsitteviin teoksiin. Sitä vaivaa kuitenkin kohdeyleisön laajuus - välillä se kohdistettu kansalaisille, toisaalla yrityksille ja sitten taas viranomaisille. Itse kaipaisin syvällisempää käsittelyä ja kansalaisosuuden erottamista omaksi kevyemmäksi vihkoseksi. 102-sivuisena tämä muoto ei muutenkaan sovi kansalaiskasvatukseen. Kannattaa lukea, jos yhteiskunnallinen varautuminen kiinnostaa.
