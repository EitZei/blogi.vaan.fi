+++
date = "2015-04-06T10:30:30+03:00"
draft = false
title = "Kirjoittamisen motivaatio"
+++

Olen saanut jostain ajatuksen ohjeen lukea yksi kirja kuukaudessa - joka toinen kuukausi jokin omaan työhön liittyvä ja joka toinen kuukausi fiktiota. Ohje on mahdollisesti kirjasta [Pragmatic Programmer](http://www.amazon.com/The-Pragmatic-Programmer-Journeyman-Master/dp/020161622X). Olen itse laajentanut ajatusta siten, että jaan kirjat vielä kolmeen luokkaan, joita ovat omaan työhön suoraan liityvät, omaan alaan liittyvät ja muut. En myöskään pidä orjallisesti kiinni "kirja kuukaudessa" -säännöstä vaan yritän ennemmin lukea koko ajan jotakin kirjaa. En kuitenkaan useaa kirjaa yhtäaikaisesti.

Olen osallistumassa Courserassa Illinoisin yliopiston järjestämälle "[Improving Business Finances and Operations](https://www.coursera.org/specialization/businessoperations/22)" kurssikokonaisuudelle. Vaikka kurssin alkuun on vielä melkein kuukausi, niin olen jo hetken aikaa ajatellut alkaa kirjoittamaan luentopäiväkirjaa blogimuodossa. Ajatuksena on opitun tehostaminen sekä muille opettamisen että kertaamisen kautta. Huolenani on myös se, että olen mielestäni aika herkkä ottamaan vaikutteita ja pelkään, että minkä tahansa opitun vaikutukset häviävät heti, kun opin jotain seuraavaa. Uskon, että kirjoittamisen kautta pääsisin sekä prosessoimaan asiaa että kirjaamaan asian tiivistetysti muistiin.

Myötävaikutteena tähän on todennäköisesti myös parhaan suomenkielisen teknologia-podcastin [Tyyppimuunnoksen](http://tyyppimuunnos.fi/) aiheet itsensä kehittämisestä ja [Jarkon](https://twitter.com/jarkko) ajatukset "kirjoittamisesta joka päivä".  Nykyisessä työssänikään en enää juurikaan kommunikoi koodin välityksellä vaan suurelta osin kirjoitetun tekstin kautta.
