+++
date = "2015-05-23T11:41:30+03:00"
draft = false
title = "IBFaO 1.1: Johdatus sisäiseen laskentatoimeen"
slug = "IBFaO 1.1: Johdatus sisaiseen laskentatoimeen"
kategoriat = ["Improving Business Finances and Operations", "Managerial Accounting: Cost Behaviors, Systems, and Analysis"]
+++

*[Improving Business Finances and Operations](https://www.coursera.org/specializations/business-operations) -kokonaisuuden ensimmäisen kurssin [Managerial Accounting: Cost Behaviors, Systems, and Analysis](https://www.coursera.org/learn/managerial-accounting/) luentopäiväkirja.*

Kauan odottamani kurssi Courserassa alkaa vihdoin. Kirjoitan luentopäiväkirjaa ensisijaisesti itselleni, jotta voin kerrata opitut asiat ja sekä sovittaa opitun suomalaiseen järjestelmään niin kielen kuin käytäntöjenkin puolesta.

Ensimmäinen kurssi on nimeltään "Managerial Accounting", joka asetti heti ensimmäisen haasteen, sillä en tiennyt suoraan mitä termiä tästä pitäisi suomeksi käyttää. Valitsin termiksi **sisäinen laskentatoimi**. [Toinen vaihtoehto](http://fi.wikipedia.org/wiki/Laskentatoimi) olisi  **johdon laskentatoimi**, mutta se on mielestäni liian rajaava käännös.

Oppimateriaalina kurssilla käytetään ilmaista ja laajaa oppikirjaa [Heisinger, Hoyle: Managerial Accounting](https://open.umn.edu/opentextbooks/BookDetail.aspx?bookId=137). Oppikirjan lisäksi ensimmäisen moduulin lukemistoon kuuluivat sisäisen laskentatoimen työnkuvan muutosta vuosien 1990-1999 välillä käsittelevä [artikkeli](http://www.thefreelibrary.com/Counting+More,+Counting+Less%3A+Transformations+in+the+Management...-a056336308) ja [laskentatoimen eettiset ohjeet](http://www.imanet.org/docs/default-source/generalpdfs/statement-of-ethics_web.pdf?sfvrsn=2).

Ensimmäisen moduulin sisältö oli johdatusta siihen, mitä **sisäinen laskentatoimi** on ja miten se eroa **ulkoisesta laskentatoimesta**. Ulkoinen laskentatoimi sisältää kirjanpidon ja tilinpäätösten laatimisen sekä verotukseen ja muihin ulkoisiin sidosryhmiin liittyvien dokumenttien tuottamisen. Ulkoinen laskentatoimi toimii yleisellä tasolla ja on vahvasti erilaisten lakien ja säännösten ohjaamaa. Sisäinen laskentatoimi taas keskittyy sellaisen tiedon tuottamiseen, jolla voidaan ohjata yrityksen päätöksentekoa. Sisäinen laskentatoimi voi vastata paremmin yrityksen toiminnan erityispiirteisiin tuottamalla erilaisia räätälöityjä laskelmia. Sisäisessä laskentatoimessa voidaan myös käyttää vapaammin erilaisia kvantitatiivisia ja kvalitatiivisia tietolähteitä kuin ulkoisessa laskentatoimessa. Merkittävä ero sisäisellä ja ulkoisella laskentatoimella on myös niiden aikaulottuvuus. Ulkoinen laskentatoimi kuvaa mennyttä, mutta sisäisen laskentatoimen tehtäviin kuuluu myös erilaisten ennusteiden laatiminen ja tulevien muutosten laskeminen.

Ensimmäisen moduulin toinen osa käsitteli kustannuksia ja niiden lajittelua. Kustannukset voidaan lajitella eri tavoin. Ensimmäinen lajittelu on lajittelu **muuttuviin** ja **kiinteisiin** kustannuksiin. Tässä lajittelussa kustannuksia tarkastellaan niiden suhteessa tuotantomääriin. Jos kustannuksen muutos on suoraan verrannollinen tuotantomäärään, on kyseessä muuttuva kustannus. Esimerkkejä muuttuvista kustannuksista ovat esimerkiksi tuotantoteollisuudessa tarvittavat raaka-aineet ja tuotannon työntekijöiden palkat. Kiinteitä kustannuksia ovat taas esimerkiksi tuotantotilojen vuokrista ja lämmityksestä aiheutuvat kustannukset ja johdon ja toimihenkilöiden palkat. Kustannuksen kuulumista muuttuviin ja kiinteisiin tarkastellaan kuitenkin ns. "relevantilla toimintavälillä". Jos toiminta kasvaa tarpeeksi, esim. kokoonpanoa ei voida tehdä enää yhdessä tehtaassa, myös kiinteät kustannukset kasvavat. Vastaavasti usein tuotantomäärän kasvaessa myös tuotannon yksikkökustannukset pienenevät eli muuttuvat kustannukset eivät enää ole lineaarisia suhteessa tuotantomäärään.

Toinen tapa jakaa kustannuksia on jako **suoriin** ja **välillisiin** kustannuksiin. Suorien kustannusten yhteys laskentakohteeseen on selvä. Esimerkiksi osat hankitaan tietyn koneen valmistamista varten, jolloin niiden kustannukset ovat suoria kustannuksia. Välillisiä kustannuksia ovat sellaiset kustannukset, jotka ovat kyllä välttämättömiä tuotteen valmistamiselle, mutta joita ei voida kohdistaa tietylle valmistettavalle tuotteelle. Esimerkkinä välillisestä kustannuksesta voi olla esimerkiksi kokoonpanossa tarvittava liima.

Kustannuksia voidaan sisäisessä laskentatoimessa lajitella edelleen lukuisin eri tavoin. Esimerkiksi tuotteittain tai  toimipisteittäin. Lisäksi kustannukset voidaan jakaa valmistuskustannuksiin ja muihin kustannuksiin ja muut kustannukset edelleen esimerkiksi myyntikustannuksiin ja yleisiin kustannuksiin.

Lähteet: [Aalto yliopiston laskentatoimen laitoksen sanasto](https://into.aalto.fi/display/fiaccounting/English-Finnish).
